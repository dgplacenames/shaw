<html>
<meta http-equiv="Content-Type" content="text/html; charset=UTF-8">
<link rel="stylesheet" href="style.css">
<meta charset="utf-8">

<body>
    <div id="#container">
        <main>

            <h1>Wanted a Dumfries Dictionary For a Glasgow Man.</h1>
            <div class="wrap">
                <div class="wrap lg">
                    <div class="l">They put me in a burble wi’ their tone,</div>
                    <div class="l">And at their queer unheard o’ words, I groan.</div>
                    <div class="l">To stamp a sheep wi’ letters they ca’ ‘beust,’</div>
                    <div class="l">And when a bodie’s bien they say he’s ‘peust.’</div>
                    <div class="l">A precipice they aften name a ‘gairy,’</div>
                    <div class="l">‘Bask weather’ means the weather’s dry and airy.</div>
                    <div class="l">To ‘stell’s’ to stan’—jump and they’ll say ye’re ‘yaul’;</div>
                    <div class="l">Point out a dam—they cry, oh, that’s the ‘caul.’</div>
                    <div class="l">Their hens sit on a ‘lauchter’ o’ gude eggs.</div>
                    <div class="l">Instead o’ whangs they’ve ‘steekers’—licks are ‘flegs.’</div>
                    <div class="l">When the wee pan boils briskly on the ingle,</div>
                    <div class="l">They talk about the ‘laggan’ o’ the ‘pingle.’</div>
                    <div class="l">On ‘bensel’ days the wind blaws rough and cold,</div>
                    <div class="l">‘Liggats’ and ‘lunkies’ a’ their dykes hae holed.</div>
                    <div class="l">‘Twinters’ and ‘thinters,’ sic like names for sheep!</div>
                    <div class="l">To sprout’s to ‘chun,’ to parboil is to ‘leep.’</div>
                    <div class="l">‘Kirkwipe’s’ a word the Annan folk know well.</div>
                    <div class="l">Rin ‘widdershins’—against the sun—they’ll yell,</div>
                    <div class="l">For it’s a cantrip they can nae mair stan’,</div>
                    <div class="l">Than pouring water, turning wrang yer han’.</div>
                    <div class="l">They ‘jib’ their kye, feed them on ‘orts’ and ‘locks’;</div>
                    <div class="l">Their weans rin out the sicht o’ ‘fremet’ folks;</div>
                    <div class="l">They talk o’ ‘tummocks’ half grown o’er wi’ ‘spret,’</div>
                    <div class="l">Where rashes for horse-brechams some folk get.</div>
                    <div class="l">Slate-pen is ‘caum’—a black-lead pencil ‘waud.’</div>
                    <div class="l">‘Kinvaig’—what’s that?—a tippet or a maud?</div>
                    <div class="l">‘Reeves’ are their sheepfolds, and a ‘stank’s’ their pool.</div>
                    <div class="l">To play the truant is to ‘trone’ the school.</div>
                    <div class="l">Pails ‘stan’’ in Ayrshire—in Dumfriesshire ‘sit.’</div>
                    <div class="l">The place they’re hired for—they ca’ that a ‘bit.’</div>
                    <div class="l">Near ‘Sauterness’ (1) they ca’ a sow a ‘swine.’</div>
                    <div class="l">But then they kenna ‘peever,’ ‘trundle,’ ‘byne.’</div>
                    <div class="l">When Paisley folk say ‘gots’ (2), Thornhill say ‘syres’ (3),</div>
                    <div class="l">‘Clarty’—not ‘clatty’ wark is mucking byres.</div>
                    <div class="l">They recommend ‘road-ribbings’ as gude mools;</div>
                    <div class="l">They’ve got a ‘gellic’ in their list of tools.</div>
                    <div class="l">Their corn’s put up in ‘stampcoles’ and in ‘thrieves.’</div>
                    <div class="l">Kestrels are ‘keelies’—Glasgow word for thieves.</div>
                    <div class="l">Frae Seaton ‘Sitlington’ they somehow brew.</div>
                    <div class="l">‘Hairstanes’ frae Hastings by some plan they screw.</div>
                    <div class="l">‘Hotson’ frae Hewison they somehow drive,</div>
                    <div class="l">And they’ve four ways o’ spelling Minnyhive.</div>
                    <div class="l">‘Mingas (4) and ‘Trummle’ (5), ‘Gilkirs’ (6), ‘Frizzle’ (7), ‘Greer’ (8),</div>
                    <div class="l">Wi’ ‘Dronnin’ (9) and wi’ ‘Hot,’ (10) go to ‘Dusdeer’ (11).</div>
                    <div class="l">Better ‘as’ that—when sleeping wi’ the dead,</div>
                    <div class="l">They bear a heavy ‘thruch-stane’ ower their head.</div>
                </div>
            </div>
            <br>
            <p class="note">1.&nbspSoutherness. 2.&nbspGutters. 3.&nbspSewers. 4.&nbspMenzies. 5.&nbspTurnbull. 6.&nbspGilchrist. 7.&nbspFraser. 8.&nbspGrierson. 9.&nbspDrummond. 10.&nbspHowat. 11.&nbspDurisdeer.</p>

            <footer>Repo: <a href="https://github.com/dgplacenames/shaw">https://github.com/dgplacenames/shaw</a></footer>
    </div>
</body>
</main>

</html>